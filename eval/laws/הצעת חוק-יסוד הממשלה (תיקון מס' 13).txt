מוצע לתקן את חוק-יסוד: משק המדינה (להלן – חוק היסוד) ולקבוע בו כי בשנה שבה הונחה הצעת תקציב המדינה במועד המוקדם משישה חודשים מתחילת שנת הכספים שאליה מתייחס חוק התקציב (להלן – שנת התקציב), ייקבע בחוק התקציב לאותה שנה תקציב התאמות ששיעורו ייקבע בחוק, אשר ישמש את הממשלה לצורך התמודדות עם תרחישים המשפיעים על תקציב המדינה אשר לא היו ידועים בעת הנחת התקציב על שולחן הכנסת. תקציב ההתאמות מאפשר לשפר את כושר ההתמודדות של הממשלה עם חוסר ודאות הנגרמת בשל גיבוש תקציב בלוחות זמנים מוקדמים, והוא חשוב במיוחד כאשר הממשלה ניצבת בפני תנודתיות במצב הכלכלי, לאור החרפת הקושי בגיבוש הנחות ותחזיות עם מידה סבירה של ביטחון בתקופות אלו. 
ג. עיקרי החוק המוצע
בהתאם למוצע בשנה שבה הניחה הממשלה את הצעת חוק התקציב לשנה מסויימת במועד המוקדם משישה חודשים לפני תחילת שנת התקציב, יחולו הוראות אלו:
1.	ייקבע בחוק התקציב תקציב התאמות ששיעורו ייקבע בחוק;
2.	השימוש בתקציב ההתאמות יתבצע בהתאם לדוח שתאשר הממשלה לפי הצעת שר האוצר, הכולל את נתוני המקרו המעודכנים ביחס לאותה שנת תקציב;
3.	במידה שעל פי דוח ההפרשים יש הפרש הוצאות או הפרש גירעון ולא די בתקציב ההתאמות כדי לכסות על הגבוה מבין ההפרשים האמורים, הממשלה, לפי הצעת שר האוצר, תגבש תכנית מאזנת לכיסוי ההפרשים;
4.	אם הוגשה תכנית מאזנת והממשלה לא הניחה על שולחן הכנסת את אישורה על כך שבוצעו כל הפעולות לפי התכנית המאזנת, תנהג הממשלה באותה שנת תקציב, ועד להנחת האישור כאמור, לפי סעיף 3ב לחוק היסוד, היינו: במתכונת של תקציב המשכי;
5.	הממשלה תהיה רשאית לאשר כי בוצעו הפעולות בתכנית המאזנת או להגיש חוק תקציב חדש לאותה שנת תקציב, בתקופה האמורה בסעיף 36א לחוק-יסוד: הכנסת, ואם לא עשתה זאת בתקופה האמורה יחול האמור בסעיף 36א לחוק יסוד: הכנסת. 
