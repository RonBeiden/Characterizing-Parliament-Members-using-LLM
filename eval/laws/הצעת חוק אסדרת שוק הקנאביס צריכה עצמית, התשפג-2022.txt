שוק הקנאביס בישראל אינו מוסדר, אף על פי שכ-27% מכלל האזרחים הבגירים צורכים קנאביס. הצעת חוק זו באה להסדיר, הן מבחינה חוקתית והן מבחינה נורמטיבית, את השימוש בקנאביס, ולהפכו לחוקי תחת מגבלות ופיקוח מדינתי, כפי שקיים במדינות רבות. הצעת חוק זו עוסקת אך ורק בצריכת קנאביס לשימוש עצמי. מוצע להגביל את השימוש כאמור לכמות שאינה עולה על 50 גרם לאנשים מעל גיל עשרים ואחת, למעט אנשים שמחזיקים בתפקיד ביטחוני שעבורם ייקבעו הוראות שונות. כמו כן, מוצע כי נהיגה תחת השפעת קנאביס תהיה אסורה. 
בנוסף לכך, הצעת החוק מאפשרת הקמת חנויות ייעודיות לממכר קנאביס לצריכה עצמית, בכפוף לרישיון ולפי תנאים שיקבע שר הבריאות, ובכפוף לרישיון עסק מטעם הרשות המקומית. מכירת קנאביס בחנויות ייעודיות תוגבל לכמות של 20 גרם בכל מכירה. הסדרת צריכת הקנאביס תוביל להגדלת הקופה הציבורית באמצעות מיסוי, זאת כיוון שעד היום הצריכה נעשתה באופן בלתי לגאלי והכספים שהועברו בשוק הקנאביס לא מוסו. בין השאר יוכלו כספי מיסוי ייעודי שעשוי להיקבע לשמש לקרן להסברה על הסכנות משימוש בקנאביס ולמניעת התמכרויות. כמו כן מוצע לקבוע הוראות לעניין הגבלת פרסומת, אזהרות על גבי האריזה ומניעת שיווק לקטינים. 
