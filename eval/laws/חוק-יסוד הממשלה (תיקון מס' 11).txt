סעיף 6 לחוק יסוד: הממשלה עוסק בכשירותם של השרים. סעיף 6(ג)(1) עוסק בכשירות לכהונה של מי שהורשע בעבירה וקובע כי:

 (ג)   (1)   לא יתמנה לשר מי שהורשע בעבירה ונידון לעונש מאסר וביום מינויו טרם עברו שבע שנים מהיום שגמר לרצות את עונש המאסר או מיום מתן פסק הדין, לפי המאוחר, אלא אם כן קבע יושב ראש ועדת הבחירות המרכזית כי אין עם העבירה שבה הורשע, בנסיבות הענין, משום קלון.

הצעת החוק מבקשת לתקן את חוק היסוד באופן שלסעיף 6(ג)(1) תיווסף המילה 'בפועל' לאחר המילים 'ונידון לעונש מאסר'; וכן למחוק את המילים 'מיום מתן פסק הדין, לפי המאוחר'. בכך, התיקון המוצע משנה את תנאי הכשירות הקבועים בסעיף באופן שלאחר קבלתו, מי שהורשע בעבירה ונדון לעונש מאסר שאינו מאסר בפועל, יהא כשיר להתמנות לשר לפי הוראות הסעיף. המדובר, אם כן, בתיקון המקל את תנאי הכשירות לכהונת שר: על פי נוסחו של חוק היסוד כיום - מועמד לשר שנידון למאסר על תנאי מנוע מלכהן כשר (אלא אם נקבע כי בעבירה אין קלון).